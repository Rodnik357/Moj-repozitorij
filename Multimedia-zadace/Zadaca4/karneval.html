<!DOCTYPE html>
<html lang="en">
  <head>
    <meta charset="UTF-8" />
    <meta http-equiv="X-UA-Compatible" content="IE=edge" />
    <meta name="viewport" content="width=device-width, initial-scale=1.0" />
    <title>Lošinjski karneval</title>
  </head>
  <body style="block-size: 600">
    <main>
        <article>
          <h1>Lošinjski karneval</h1>
          <p>
            <pre>
        Otok vitalnosti ove je veljače postao destinacija rasplesanih maski,
        zahvaljujući ovogodišnjem bogatom i zanimljivom zabavnom programu! Osim
        izuzetne pomorske i zdravstvene tradicije, Lošinj se može pohvaliti još
        jednom zanimljivom i dugom tradicijom, a riječ je o Lošinjskom
        karnevalu! Tradicija maškaranja, kako na cijelom području Kvarnera, tako
        i na Lošinju datira još od prapovijesti te se tek kasnije interpretira
        kao Karneval, odnosno tradicionalni oblik zabave, prerušavanja i
        opuštanja. Tradicionalnom predajom ključeva Grada lošinjskim maškarama,
        započelo je peto godišnje doba na Lošinju. Nakon predaje ključeva Grada
        te proglašenja nove kraljice Karnevala, Guest house Helios u uvali Čikat
        svakog vikenda postaje često odredište brojnih maski, onih velikih, ali
        i najmanjih. Nakon brojnih svirki, balova i izbora najboljih maski, i
        ove subote u 21 sat maškarana se zabava nastavlja uz ‘Tu i tamo band’,
        dok će u nedjelju s početkom u 15 sati, na dječjoj maškaranoj zabavi
        malene zabavljati animatori te gost iznenađenja. Nije to jedina dječja
        maškarana zabava, jer će najmlađi tijekom svake nedjelje moći pokazati
        svoje najdraže maske, i tako sve do posljednjeg dana Karnevala.
        Lošinjani imaju i svoju jedinstvenu maškaranu morsku utrku MareMonadu!
        Tako će hrabre maske 18. veljače u 11 sati u malološinjskoj uvali
        odmjeriti svoje veslačke, pa i plivačke snage. Na ovoj specifičnoj utrci
        na moru, uz uvijek veselu glazbu, natječu se plovila različitih oblika,
        dužine do četiri metra koja nisu na motorni pogon, načinjena od bačvi,
        plutača, lufmadraca, surf daski, sandolina i ostalih što originalnijih
        maškaranih plutajućih objekata, a cilj utrke nije svrha doći prvi do
        cilja, već dobro se zabaviti i predstaviti svoju masku i ideju. Idealni
        dan završit će gdje drugdje nego u Heliosu uz dobro poznati band
        ‘Koktelsi’. Da se Lošinjani vole utrkivati dokaz je i uzbudljivo
        natjecanje vozila na ‘balinjerama’ ili kugličnim ležajevima – poznata
        Balinjerada! 25. veljače u 13 sati Ulicom braće Vidulić na svojim
        jurilicama kućne izrade projurit će razne maske, koje možda dojure i
        navečer u 21 sat na nastup ‘Gustafa’ u Guest house Helios. Predjednik
        Udruge balinjerista Karoca iz Malog Lošinja, Predrag Piljek zahvalio je
        Gradu te obnašateljici dužnosti gradonačelnika Ani Kučić na ovogodišnjoj
        potpori Balinjerade. Nikako se ne propušta vrhunac ovogodišnjeg
        Karnevala na Lošinju – Pusni utorak, kada 28. veljače kroz centar grada
        Malog Lošinja, plešući u koloni prolaze brojne velike i male maske te
        njihova alegorijska kola, a okupljenom mnoštvu se na dijalektu čita
        Testament u kojem se na šaljivi način iz perspektive ‘malog’ čovjeka
        komentiraju sva važnija godišnja događanja. Pusni utorak najgori je za
        Pusta, lutka koji simbolizira sve grijehe i nestašluke počinjene u
        godini te za to biva spaljen na lomači kako bi sve loše zajedno s njim
        nestalo u pepelu. Maškarani bal nastavlja se i u večernjim satima u
        Guest house Heliosu kada će prisutne zabavljati Mauro Staraj & la Banda.
        Zahvaljujemo se našim pokroviteljima, sponzorima i simpatizerima koji su
        nam svojom financijskom pomoći i dobrom voljom ove godine omogućili
        bogat i šarolik program za vrijeme maškaranih fešti. Hvala na
        prepoznavanju truda udruge i pomoći da se užance ne zaborave, izjavio je
        predsjednik uduge Lošinjskog karnevala Edi Petrinić.   Nije samo Mali
        Lošinj centar maškaranih događanja, jer će se Karneval održati i u
        Nerezinama. Tako će 25., zatim 26. i 28. veljače nerezinske maske
        zabavljati lokalni Duo Fredi&Antonela u hotelu Televrin. Jedan od
        razloga zašto posjetiti Lošinj u veljači, osim bogate prirodne i
        kulturne ponude, zasigurno je veselo maškarano ludilo. Stoga se nemojte
        čuditi ukoliko u šetnji arhipelagom začujete glazbu, smijeh i pjesmu ili
        susretnete vesele maske jer Otok vitalnosti je u veljači destinacija
        brojnih maškaranih tanaca.
                </pre>
            </p>
        </article>
        
        <textarea name="karneval" id="karneval" cols="60" rows="10">Upisite komentar</textarea>
        
    </main>
  </body>
</html>
